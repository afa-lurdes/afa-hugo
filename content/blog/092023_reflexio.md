---
title: "Donem el tret de sortida al Grup d’Interiorització"
date: 2023-09-01T14:54:42.607Z
description: Des de la Comissió del Grup de Reflexió ens mou poder generar espais de trobada intencionals i conscients entre les persones
tag: pray
image: /images/covers/REFLEXIO.jpg
draft: false
---
Des de la Comissió del Grup de Reflexió ens mou poder generar espais de trobada intencionals i conscients entre les persones. Com sabeu, la interiorització és un dels pilars de l’escola i els nostres fills i filles hi dediquen una estona cada matí. Nosaltres sempre ens hem sentit atretes per aquesta part del currículum, i durant els últims anys, gràcies a la facilitació dels mestres de l'escola a l'inici de cada sessió del Grup de Reflexió, hem pogut experimentar, com tenir l’oportunitat de connectar endins abans de connectar enfora, ens dona un lloc de partida diferent i genera un espai de trobada més ric.

 Enguany, hem volgut anar una mica més enllà. Després de molts anys de projectar la il·lusió de poder oferir un espai regular i específic d’interiorització entre les famílies, ho hem fet possible. Durant aquest segon trimestre, un grup de 21 famílies ens estem trobant setmanalment entre les 8:30 i les 9:00h a la Sala d'Actes de l'escola. Guiats per la Comunitat Filipense de l'escola, estem dedicant temps i espai al conreu de la dimensió més pregona i específica de l'ésser humà (L'àmbit inefable i intangible que inclou pensaments, creences, valors, sentiments, anhels… però també, i sobretot, l’àmbit del misteri que ens invita a contínues exploracions). Ho fem amb diferents suports i exercicis de connexió amb el cos, de respiració i meditació, que ajuden a potenciar la capacitat de silenci i atenció plena, a desvetllar l’espai intuïtiu i desenvolupar una nova manera de ser i estar, més lliure, desperta i creativa.